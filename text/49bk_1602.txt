A ce guerrier veinqueur, affin qu'en l’vniuers
Son renom fut porté par l’aisle de mes vers.
Mais comme ie taschoy de buriner sa gloire
Dans l’immortel Airain du temple de Memoire,
Voicy, le PRINCE meurt, & les fieureux acces
Sur le fatal retour procurans son decés
Ont par vn mesme coup rompu mon entreprinse,
Esteint l’heur de l’Europe, & l’espoir de l’Eglise.
O funeste accident! ô desastre obstiné!
O extreme mal-heur! ô cas infortuné!
O dommage infiny, ô perte irreparable!
O estrange meschef, ô trespas desplorable!
Ha!le Soleil, l’effroy, le bon-heur, le rampart,
Des valeureux, du Turc, des armes, du Soudart,
Par ce desastre perd, met-bas, abbat, delaisse,
Sa clarté, sa terreur, son effet, sa hautesse!
Pour doncques publier ton regret vehement,
Change en robe de dueil ton ioyeux vestement,
O Muse, mon doux soin, & sur ta cheuelure
Enlace du Cyprés la funebre parure,
Ou-bien pour ta complainte à la cause esgaler
Emprunte de Dido le doloreux parler,
D’Hecube les sanglos, les plaintes de Narcisse,
Les larmes de Biblys, &t les regrets d’Vlysse:
Mais non, mon cher honneur, non-non, ne tache-point
La grandeur de ton dueil rendre esgale en-tout-point
A la grandeur dumal, car la perte est extreme
Immense, incomparable, & le dueil de soy-mesme,
Comme effect, ne peut-pas toucher l’esgalité:
Car de-vray, quel grand tas, quelle diuerfité
D'obiects à ma douleur voy-ie icy espandue?
L'abondance me nuit, & mon ame esperdue
Se perd dans l’infiny de tes perfections,
Si i'ose tant soit peu toucher tes actions
Ton haut sang, ou tes meurs, ô Phœnix de nostre âge,
Mon cœur sera sans poux, ma bouche sans langage,
Et mon poulmon sans voix, car mon entendement
Ne peut porter le faix d’vn si riche argument.
C’est pourquoy ie ne veux renouueller l’histoire
Detes Ancestres grands, qui excedans en gloire
Tous Princes de leur temps, par leurs guerriers explois
Ez champs Idumeans ont replanté la Croix,
Et fracassans l’effort des Infideles Princes
Ont reduit à la foy maintes grandes Prouinces:
Il ne te suffit donc seulement d’estre extrait.
Par sang de tant d’Heros, mais ta vie en effet
Monstre que leur vertu te fut hereditaire:
Comme eux tu as battu le Scythique aduersaire,
Comme eux tu as le nom d’vn grand guerrier acquis,
Comme eux tu as pieça vn pays reconquis,
Comme eux tu as rendu nostre Camp redoutable
Contre le grand effort du Turc espouuantable,
Si qu'estant nostre appuy, & du Scythe l’effroy,
On te doit appeller le second Godefroy.
Aussi de pieté la salutaire flame,
Sainctement eschauffoit tes membres & ton ame,
Et de si beaus effets causoit l’aduancement,
»Car bien que le guerrier excelle esgalement
En sagesse & valeur, sur qualités si belles
Il ne peut toutesfois des palmes immortelles
Sur-maçonner l’honneur,s’il n'a au cœur plante
,Pour ferme fondement le roc de pieté:
Ceux, qui de-prés ont veu l’action de ta vie
N’ont-ilz pas remarqué de ton ame rauie
L'Entousiasme vif, les beaus enleuemens,
Les rauissans discours, & les saincts mouuemens?
N’ont-ilZ pas recognu par maint acte notable
Rien ne t’estre plus doux, plaisant, & delectable
Que quand, libre du-tout des soins de ce bas lieu,
Ou DIEV parloit à toy, ou tu parlois à DIEV ?
Ie t’ay veu quelques fois épris de la lecture
D'vn Poëme deuot, sentir telle pointure
De l’eguillon diuin, que de soupirs ardans
Ta bouche resonnoit, & les pleurs abondans
Decouloient de tes yeux, si-qu'vn Zele supreme
Faisoit vn doux transport de toy hors de toy-mesme:
Pour donc ne te priuer de ton los merité
Tu seras entre nous DAVID en pieté.
Et affin-qu’indiscret à tout vent qui se leue
Sur mon triste discours, les voiles ien esleue
De mon voguant vaisseau, ie ne veux enfiler
Au rang de mes propos ton excellent parler,
Ton eloquence extreme, & ta rare faconde,
Dont l’ornement diuers estonnoit tout le monde,
Et par le doux Aymant de ses accens vainqueurs
Toute oreille perçeoit pour derober les cœurs,
Te rendant
